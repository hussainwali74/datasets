    سرگودھا (ڈیلی پاکستان آن لائن) امیر جماعت اسلامی سراج الحق نے کہا ہے کہ ایک کروڑ نوکریاں دینے کا اعلان کرنے والے اب خود بے روزگار ہونے جا رہے ہیں۔ وزیراعظم نے گیارہ سو دنوں میں گیارہ سو جھوٹ بولے۔ عدم اعتماد کے بعداگر وہی پرانا معجون عوام کو دینا ہے، تو یہ اکسیر نہیں ہو گا۔ قوم نے سب کو آزما لیا، سب نے ادارے تباہ اور معیشت برباد کی۔ان خیالات کا اظہار انہوں نے سرگودھا میں مہنگائی، بے روزگاری، سود ی معیشت اور کرپشن کے خلاف جماعت اسلامی کی 101دھرنوں کی تحریک کے سلسلے میں  دھرنے سے خطاب کرتے ہوئے کیا۔ امیر جماعت اسلامی پنجاب شمالی ڈاکٹر طارق سلیم، نائب امیر صوبہ ڈاکٹر مبشر احمد صدیقی، امیر ضلع اویس قاسم تلہ، صدر جے آئی یوتھ زبیر احمد گوندل، صوبائی صدر جے آئی یوتھ اویس اسلم مرزا بھی اس موقع پر موجود تھے۔ خواتین بچوں اور بزرگوں سمیت عوام کی بڑی تعداد نے دھرنے میں شرکت کی۔       ثالثوں نے آصف زرداری کی اہم ترین  مذاکرات کی پیشکش کا خیرمقدم کردیا    سراج الحق کا مزید کہنا تھا کہ ملک بحرانوں کی زد میں ہے، حقیقی تبدیلی اور مسائل کے حل کے لیے عوام کی طرف رجوع کرنا ہو گا۔ موجودہ حکومت نے کھانے کے نوالے سے لے کر پینے کے قطرے تک ہر چیز پر ٹیکس لگا دیا، ملک میں 45اقسام کے ٹیکسز ہیں۔ آئی ایم ایف کے حکم پر آٹا، چینی، پٹرول، بجلی کی قیمتیں بڑھا دی جاتی ہیں۔ غریب کے بچے کے لیے سکول کی چاردیواری نہیں، امیروں کے شہزادوں کو ہر قسم کی سہولیات دستیاب ہیں۔ طبقاتی نظام تعلیم نے ملک کی جڑیں کھوکھلی کر دیں۔ انہوں نے کہا کہ جماعت اسلامی کے بار بار مطالبے اور سپریم کورٹ کے احکامات کے باوجود ملک کو قومی زبان سے محروم رکھا گیا۔ حکمران اشرافیہ کو ڈر ہے کہ اردو زبان نافذ ہو گئی تو مزدور اور کسان کا بیٹا آگے آ جائے گا۔ ملک کی عدالتوں میں انگریزوں کا نظام مسلط ہے۔ محسن پاکستان ڈاکٹر عبدالقدیر ایسے شخص کو زندگی بھر انصاف نہیں ملا، عام شخص کی کیا حالت ہو گی، اندازہ لگایا جا سکتا ہے۔ کرپٹ حکمرانوں، سرمایہ داروں اور جاگیرداروں نے اسلام آباد میں شطرنج کا کھیل جاری رکھا ہوا ہے۔ حکمرانوں نے ایف اے ٹی ایف کی تمام شرائط کے سامنے سرجھکایا، ملک اب بھی گرے لسٹ میں ہے۔ حکمرانوں نے کشمیر کی تحریک آزادی کا خاتمہ کر کے کشمیریوں کے ہاتھ پیر باندھ کر انھیں بھارت کے حوالے کردیا۔ حکمرانوں نے عالمی مالیاتی اداروں کے کہنے پر سٹیٹ بنک کا سودا کیا۔ حکمران اشرافیہ نے سیاست اور جمہوریت کو یرغمال بنایا ہوا ہے، اب یہ کھیل بند ہونا چاہیے۔ ملک کے حقیقی وارث عوام اسلامی نظام کا مطالبہ کر رہے ہیں۔ ہمارے تمام مسائل کا حل اسلامی نظام ہے۔ جماعت اسلامی ہی واحد آپشن رہ گیا ہے۔      اسرائیلی فوج کی ظالمانہ کارروائیاں جاری، مزید 2 فلسطینی شہید     مزید :  قومی -علاقائی -پنجاب -سرگودھا -   