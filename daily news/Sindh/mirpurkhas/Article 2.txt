    میر پور خاص (ویب ڈیسک) میرپورخاص میں ڈپٹی کمشنر نے رات گئے 4 سال سے بند آٹا چکی پر چھاپہ مار کر سرکاری گندم کی 50 کلو وزنی ایک ہزار بوریاں برآمد کرکے چکی اورگودام کو سیل کردیا, بعدازاں ڈی سی میرپورخاص نے اے سی شجاع آباد، مختیار کار اور ڈی ایف سی میرپور خاص کو مراسلہ ارسال کرتے ہوئے چھاپے سے متعلق آگاہی دی کہ حکومت کے جاری کردہ کوٹے کی گندم کی لگ بھگ آٹھ سو سے ایک ہزار بوریاں برآمد کی گئیں۔ ایکسپریس نیوز کے مطابق ڈپٹی کمشنر زین العابدین نے اے سی شجاع آباد اور متعلقہ پولیس کے ہمراہ پبلک سکول روڈ پر کاروائی کی جس کے دوران ہتھوڑو کی مدد سے چکی اور اس سے منسلک گودام کے تالے توڑ کر ذخیرہ شدہ گندم کی بوریوں کی موجودگی کی تصدیق کی۔اس موقع پر گفتگو کرتے ہوئے ڈپٹی کمشنر زین العابدین کا کہنا تھا کہ چیف سیکریٹری کی سخت ہدایت ہے کہ منافع خوری اور ذخیرہ اندوزی نہیں ہونی چاہیے اس لیے جیسے ہی اطلاع ملی فوری کارروائی عمل میں لائی گئی ہے۔ برآمد شدہ گندم کی بوریاں سرکاری گوداموں سے نکلی ہوئی ہیں اور تمام گندم کی بوریاں سرکاری تحویل میں لیکر محکمہ خوراک کے حوالے کی جائیں گی۔      سیاستدانوں کی لڑائی سے ملک دشمن  خوش ہیں کہ ان کا ایجنڈا پورا ہو رہا ہے: سراج الحق    ڈپٹی کمشنر کے مطابق جس آٹا چکی پر چھاپہ مارا وہ چار پانچ سال سے بند پڑی ہے اور ایک ماہ قبل سرکاری کوٹے کے تحت ملنے والی گندم کی ہزاروں بوریاں مختلف مقامات پر ذخیرہ کی گئیں، پچھلے ماہ کا جاری کردہ سرکاری گندم کا اسٹاک دیگر تمام آٹا چکیوں کے پاس ختم ہوچکا ہے لیکن بند چکی میں وافر مقدار میں گندم کی موجودگی ذخیرہ اندوزی کے زمرے میں آتی ہے، محکمہ خوراک کے متعلقہ افسران کو طلب کیا گیا ہے اور مزید کاروائی عمل میں لائی جائے گی۔   مزید :  علاقائی -سندھ -میرپورخاص -   