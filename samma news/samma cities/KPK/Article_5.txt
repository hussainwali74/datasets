خیبر پختونخوا کے ضلع لوئر دیر میں 27 مارچ کو مقامی جرگے نے حق مہر ایک تولہ سونا مقرر کرنے کا فیصلہ کیا تھا جسے واپس لے لیا گیا۔
خیبرپختونخوا کے ضلع لوئر دیر میں مقامی جرگے نے شادی کے اخراجات میں کمی کے پیش نظر حق مہر ایک تولہ سونا مقرر کرنے کا فیصلہ کیا تھا، خبر سوشل میڈیا پر وائرل ہوئی تو اس کی حمایت اور مخالفت میں لوگوں کے پیغامات آنا شروع ہوگئے تھے۔
اردو نیوز کے مطابق جب اس فیصلے پر زیادہ تنقید ہونا شروع ہوئی تو گاؤں کے بڑوں نے ایک بار پھر سر جوڑ لئے اور طویل بحث و مباحثے کے بعد جرگے کا فیصلہ منسوخ کر دیا۔
جرگے میں شریک ایک شہری عبیداللہ نے اس حوالے سے بتایا کہ یہ فیصلہ نوجوانوں کی شادی کے موقع پر اخراجات میں کمی اور آسانی کیلئے کیا گیا تھا۔
ان کا کہنا ہے کہ سونے کی قیمتیں روزانہ بڑھ رہی ہیں اس لئے ہم نے حق مہر میں سونے کی مقدار متعین کردی تھی تاکہ اضافی بوجھ نہ پڑے۔
عبید اللہ نے بتایا کہ یہ فیصلہ مقامی افراد کیلئے کیا گیا تھا تاہم جب اعتراض ہی ان کی جانب سے کیا گیا تو پھر فیصلہ واپس لینا پڑا، بعض افراد نے اس فیصلے کو شریعت کے منافی قرار دیا۔
ایک اور شہری نے کہا کہ ویلیج کونسل میں 7 گاؤں موجود ہیں جبکہ یہ فیصلہ صرف ایک گاؤں کا تھا اس لئے یہ فیصلہ سب پر لاگو نہیں ہوسکتا تھا۔
انہوں نے بتایا کہ حق مہر میں لڑکے کے ذریعے 5 تولہ سونا بنوایا جاتا ہے جس پر آج کل کے حساب 12 لاکھ روپے سے زیادہ خرچہ آتا ہے۔
مقامی صحافی کے مطابق سونے کی قیمت میں اضافے کے باعث لڑکے والوں پر بوجھ بہت زیادہ بڑھ گیا، جسے پورا کرنے کیلئے انہیں مجبوراً قرض لینا پڑتا ہے۔
ان کا کہنا تھا کہ حق مہر کے بجائے شادی بیاہ پر غیر ضروری رسم و رواج پر پابندی لگانے کی ضرورت ہے، جس پر فضول خرچی کی جاتی ہے، مہنگائی کی وجہ سے نکاح کو آسان بنانا چاہئے۔
اس سے قبل ہونیوالے جرگے نے فیصلہ کیا تھا کہ نکاح کے وقت حق مہر ایک تولہ سونے سے زیادہ مقرر نہیں کیا جائے گا جس پر تمام جرگہ کے شرکا نے متفقہ دستخط کرکے باقاعدہ اسٹامپ پیپر لکھ دیا تھا۔
جرگے نے یہ بھی فیصلہ کیا تھا کہ اس کی خلاف ورزی کرنیوالے افراد سے لاتعلقی اختیار کی جائے گی اور اس گھر کے سربراہ سے ایک لاکھ روپے جرمانہ بھی وصول کیا جائے گا۔
