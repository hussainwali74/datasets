بلوچستان کے علاقے مچھ میں سکیورٹی فورسز نے بڑی کارروائی کرتے ہوئے دو دہشت گردوں کو موت کے گھاٹ اُتار دیا۔
پاک فوج کے شعبہ تعلقات عامہ (آئی ایس پی آر) کی طرف سے جاری کردہ بیان کے مطابق 7 اپریل سے سبی کے مغربی علاقے مچھ میں سرگرم دہشت گردوں کے ایک گروپ کے خلاف انٹیلی جنس بنیاد پر سکیورٹی فورسز نے آپریشن کیا، جن دہشت گردوں کیخلاف آپریشن کیا گیا وہ علاقے میں شہریوں کو نشانہ بنانے کے علاوہ کوئلہ کان کے مالکان کو ہراساں کر کے پیسے بٹورتے تھے۔
یہ بھی پڑھیں، خیبرپختونخوا، سکیورٹی فورسز کی کارروائی، جوان شہید، 2دہشت گرد جہنم واصل
آئی ایس پی آر کے مطابق انٹیلی جنس بنیاد پر ہونے والا یہ آپریشن دو دن تک جاری رہا، دہشت گردوں کو روکنے کے لیے مختلف راستوں پر سکیورٹی فورسز نے گھات لگائی ہوئی تھی۔  اسی دوران دہشت گردوں اور دہشت گردوں کے درمیان فائرنگ کا تبادلہ ہوا۔
بیان کے مطابق فائرنگ کے تبادلے کے دوران دو دہشت گردوں کو جہنم واصل کر دیا گیا جبکہ ایک کو گرفتار کر لیا گیا ہے۔ اسلحہ اور گولہ بارود کا ذخیرہ بھی برآمد ہوا ہے۔
آئی ایس پی آر کے مطابق دہشت گردوں کے بچ جانے والے ساتھیوں کی گرفتاری کے لیے علاقے میں کلیئرنس آپریشن جاری ہے۔ پاک فوج قوم کے شانہ بشانہ بلوچستان کے امن، استحکام اور ترقی کو سبوتاژ کرنے کی کوششوں کو ناکام بنانے کے لیے پرعزم ہے۔
