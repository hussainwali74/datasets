منشیات کے استعمال میں روز بروز اضافہ ہورہا ہے مگر روک تھام کے اقدامات نہ ہونے کے برابر ہیں، کوٹ لکھپت جیل سمیت پنجاب کی متعدد جیلوں میں بننے والے ڈرگ ٹریٹمنٹ سینٹرز سالوں بعد بھی غیر فعال ہیں۔ سرکاری دستاویزات میں کہیں ناقص میٹریل تو کہیں لاپرواہی کے عنصر کی نشاندہی کی گئی ہے۔
لاہور کی شاہراہوں سمیت جیلوں میں نشے کے عادی افراد میں روز بروز اضافہ ہوتا جارہا ہے مگر صوبہ بھر میں روک تھام و ٹریٹمنٹ کے انتظامات صفر ہیں۔
رپورٹ کے مطابق کوٹ لکھپت جیل سمیت پنجاب کی متعدد جیلوں میں بننے والے ڈرگ ٹریٹمنٹ سینٹرز سالوں بعد بھی غیر فعال ہیں۔ سرکاری  دستاویزات کے مطابق 2015ء میں کوٹ لکھپت جیل میں شروع کیا جانیوالا ڈرگ ٹریٹمنٹ سینٹر 8 سال بعد بھی فعال نہ ہوسکا۔
دستاویزات کے مطابق سینٹر کے تعمیراتی کاموں میں متعدد خامیاں سامنے آئیں، ناقص میٹریل کے باعث دیواروں میں دڑاریں اور سیم کے مسائل ہیں، ٹائلز اور کھڑکیوں کے شیشے بھی ٹوٹ پھوٹ کا شکار ہیں۔
جیلوں میں قیدی نشے کے عادی افراد کو طبی سہولیات کی فراہمی زبانی جمع خرچ تک محدود ہے۔
