کوئٹہ کی مصروف شاہراہ پر زور دار دھماکے میں پولیس اہلکاروں سمیت 4 افراد جاں بحق اور متعدد زخمی ہوگئے۔
پولیس کے مطابق کوئٹہ کے مصروف علاقے شاہراہ اقبال پر زور دار دھماکے میں پولیس اہلکار 4 افراد جاں بحق، پولیس اہلکاروں اور بچوں سمیت 15 افراد زخمی ہوگئے، دھماکے میں پولیس موبائل کو نشانہ بنایا گیا۔
دھماکے میں کئی گاڑیوں، قریبی دکانوں اور گھروں کو بھی نقصان پہنچا ہے، بی ڈی ایس اور پولیس کی تحقیقاتی ٹیموں سمیت بھاری نفری علاقے میں پہنچ گئی، اسپتالوں میں ایمرجنسی نافذ کردی گئی ہے۔
اسپتال ذرائع کے مطابق 4 جاں بحق افراد کی لاشیں اور 15 زخمیوں کو اسپتال منتقل کیا گیا ہے، متاثرین کو شدید نوعیت کے زخم آئے ہیں۔حکام کے مطابق تین سے چار کلو گرام دھماکہ خیز مواد سڑک کنارے کھڑی موٹرسائیکل میں نصب تھا  جس کے ساتھ بال بیرنگ بھی استعمال کیے گئے۔
یاد رہے کہ کوئٹہ کے علاقے کچلاک میں ایک روز قبل بھی پولیس کے ایگل سکواڈ پر حملے میں دو اہلکار جاں بحق اور دو زخمی ہوئے تھے۔ وزیرعلیٰ عبدالقدوس بزنجو نے دھماکے اور شہر میں سیکیورٹی کے لیے کیے گئے اقدامات پر آئی جی پولیس سے رپورٹ طلب کرلی ہے۔
