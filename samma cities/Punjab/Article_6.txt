سابق چیئرمین لاہور ویسٹ مینجمنٹ اتھارٹی نے کرپشن کے ریکارڈ توڑ دیئے، کروڑوں روپے کی کرپشن پر اینٹی کرپشن ڈیپارٹمنٹ نے کارروائی کا آغاز کردیا۔
اینٹی کرپش ڈیپارٹمنٹ نے اہم قدم اٹھاتے ہوئے لاہور مینجمنٹ ویسٹ اتھارٹی میں کرپشن اسکینڈل پر کارروائی شروع کردی۔
ایف آئی آر کے متن کے مطابق سابق چیئرمین ملک امجد نون نے اختیارات کا ناجائز استعمال کرنے میں تمام ریکارڈ توڑ دیئے۔
ذرائع کے مطابق وہ عدلیہ میں اہم عہدے پر فائز شخصیت کے قریبی رشتہ دار ہے، کرپشن کیس میں نامزد ملک امجد نون اہم عدالتی شخصیت سے مسسل رابطے میں ہیں۔
ایف آئی آر کے مطابق ملک امجد نون نے تمام قوانین توڑ کر اپنے فرنٹ مین اظہر حیات کو جنرل منیجر پروکیورمنٹ اینڈ کنٹریکٹ بھرتی کروایا، اظہر حیات کو جعلی ڈگریاں اور جعلی تجربے کے سرٹیفکیٹس بھی سابق چیئرمین  ایل ڈبلیو ایم سی امجد نون نے ہی بنوا کردیئے۔
رپورٹ کے مطابق صفائی کے ٹھیکوں اور سامان کی خرید و فروخت میں دونوں نے قومی خزانے کو کروڑوں کا نقصان پہنچایا، ادارہ جاتی انکوائری میں بھی دونوں پر 63 کروڑ 10 لاکھ کی کرپشن ثابت ہوئی۔
متعلقہ اداروں نے کرپشن میں شامل دیگر افراد کی نشاندہی کیلئے بھی کارروائی کا آغاز کر دیا ہے۔
ذرائع کے مطابق امجد نون کو سوموار کو اینٹی کرپشن پنجاب نے 63 کروڑ غبن کیس میں سمن کرلیا۔
