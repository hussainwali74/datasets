کراچی کے سمندر میں ڈوبنے والی ڈاکٹر سارہ خودکشی کیس میں سنسنی خیز انکشاف سامنے آیا ہے۔ پولیس کی جانب سے کراچی کی مقامی عدالت میں پیش کی گئی رپورٹ کے مطابق ڈاکٹر سارہ کو نیم بیہوشی کی حالت میں سمندر میں پھینکا گیا تھا، ملزمان شان سلیم اور دیگر کے خلاف اغواء اور قتل کا مقدمہ چلایا جائے۔
ڈاکٹر سارہ نے خود کشی نہیں کی اسے اغواء کرکے قتل کیا گیا، یہ انکشاف  پولیس کی جانب سے عدالت میں پیش کی گئی رپورٹ میں ہوا ہے۔
ایڈیشنل سیشن جج کی عدالت میں پولیس نے انکشافات سے بھرپور چالان پیش کردیا، جس میں بتایا گیا ہے کہ مقتولہ کو نیم بیہوشی کی حالت میں سمندر میں پھینکا گیا، متوفیہ اور ملزم شان سلیم کے ساتھ اسپتال میں جھگڑا ہوا تھا، ملزمان وقاص اور شان سلیم نے شواہد مٹانے کیلئے سی سی ٹی وی فوٹیج ڈیلیٹ کیں۔
مزید جانیے : پولیس کو سی ویو پر مبینہ خودکشی کرنیوالی خاتون کے قتل کا شبہ
پولیس کا کہنا ہے کہ ملزم شان سلیم نوجوان لڑکیوں کو نوکری کا جھانسہ دیکر اپنی جنسی حوس کا نشانہ بناتا تھا، ڈاکٹر سارہ کے جسم میں ایتھائل الکوحل پایا گیا ہے، لاش دو تین دن پرانی نہیں تھی، متوفیہ کو 2 تین گھنٹے پہلے نیم بیہوشی کی حالت میں منہ کے بل ساحل سمندر پر پھینکا گیا تھا، شواہد کے مطابق ملزم وقاص بھی اس عمل میں ملزم شان سلیم کا حصے دار تھا۔
پولیس نے ملزم وقاص، شان سلیم اور بسمہ کیخلاف قتل اور اغواء کا مقدمہ چلانے کی سفارش کی ہے، مقدمے میں ملزم شان سلیم اور وقاص عدالتی ریمانڈ پر جیل میں ہیں جبکہ ملزمہ بسمہ نے ضمانت حاصل کر رکھی ہے۔
