

لاہور (92 نیوز) - نگران وزیراعلیٰ پنجاب محسن نقوی نے کہا ہے الیکشن کے حوالے سے سپریم کورٹ کے فیصلے پر عمل کیا جائے گا۔
نگران وزیراعلیٰ محسن نقوی نے کہتے ہیں کہ سپریم کورٹ نے پنجاب میں 14 مئی کو الیکشن کرانے کا جو حکم دیا ہے۔ نگران حکومت اس پر من و عن عمل کرے گی، یہ بات انہوں نے فیصل آباد کے مختلف سنٹرزپر مفت آٹاتقسیم کے عمل کامعائنہ کے بعد میڈیا سے گفتگو میں کہی۔
نگران وزیراعلی نے فیصل آباد میں مفت آٹا سنٹرز کے بعد الائیڈ ہسپتال کا اچانک دورہ کیا اور سہولت کاجائزہ لیا، انہوں نے صفائی کے ناقص انتظامات پرشدید برہمی کا اظہار کیا۔
محسن نقوی کی زیر صدارت ہسپتال کے کمیٹی روم میں اجلاس میں علاج معالجے کی سہولتوں کو مزید بہتر بنانے کی ہدایت کی گئی۔
اس سے پہلے نگران وزیر اعلیٰ پنجاب محسن نقوی نے میو اسپتال لاہور کا دورہ کیا۔ انہوں نے ساہیوال میں آٹے کی تقسیم کے موقع پر دھکم پیل سے زخمی ہونے والی بزرگ خاتون صغراں بی بی کی عیادت کی۔
نگران وزیراعلیٰ پنجاب محسن نقوی کی زیر صدارت اجلاس میں دل کے مریضوں کیلئے”ڈرپ اینڈ شفٹ“شروع کرنے کا فیصلہ کیا گیا، جس کے تحت ہارٹ اٹیک پر مریض کو ضروری انجکشن لگا کر ایمبولینس کے ذریعے تحصیل اور ڈسٹرکٹ اسپتالوں میں بھیجا جائے گا، جہاں پرائمری انجیوگرافی کی سہولت نہ ہونے پر قریبی بڑے اسپتال میں شفٹ کردیا جائے گا۔
اجلاس کو بتایا گیا کہ ریسکیو 1122 کی خصوصی ایمبولینس دل کے مریضوں کو اسپتال منتقل کریں گی، ”ڈرپ اینڈ شفٹ“ابتدائی طورپر پنجاب کے 4 اضلاع شیخوپورہ، قصور، چنیوٹ اور جھنگ میں شروع کیا جائے گا۔
