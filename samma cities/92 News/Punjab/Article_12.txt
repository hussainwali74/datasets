

لاہور (92 نیوز) - پنجاب اور خیبر پختونخوا کے مختلف شہروں میں 6.8 شدت کے زلزلے کے جھٹکے محسوس کیے گئے۔ مرکز کوہ ہندوکش اور گہرائی ایک سو اسی کلومیٹر تھی، 9 افراد جان سے گئے، 50 سے زائد زخمی ہوگئے۔
ملک بھر کے مختلف شہروں میں زلزلے کے جھٹکے محسوس کیے گئے، لاہور، اسلام آباد، مری، فیصل آباد، جھنگ، سوات، بھکر میں زلزلے کے شدید جھٹکے محسوس کیے گئے۔ چنیوٹ، خوشاب، جوہر آباد، سرگودھا، ملتان، لیہ، پشاور، کوئٹہ اور صوابی میں بھی زلزلے کے جھٹکے محسوس کیے گئے۔
شدید زلزلے کے باعث عمارتیں اور چھتیں گرنے کے واقعات پیش آئے، سوات میں لڑکی سمیت 2 افراد جاں بحق جبکہ مختلف شہروں میں درجنوں افراد زخمی ہوگئے، باڑہ خیبر میں چھت گرنے سے دولہا اور دلہن زخمی ہوگئے، اسلام آباد میں عمارتوں میں دراڑیں پڑ گئیں، کئی شہروں میں زلزلےکے آفٹرشاکس، پہاڑی  علاقوں میں لینڈ سلائیڈنگ ہوئی۔
محکمہ موسمیات کے مطابق زلزلے کی شدت ریکٹر اسکیل پر چھ اعشاریہ آٹھ ریکارڈ کی گئی، زلزلے کا مرکز کوہ ہندوکش اور گہرائی ایک سو اسی کلومیٹر تھی، اسلام آباد سمیت مختلف شہروں میں زلزلے کے آفٹر شاکس کا سلسلہ جاری ہے، آفٹر شاکس کی شدت 3.7 ریکارڈ کی گئی۔
زلزلے کے جھٹکے افغانستان، تاجکستان، ازبکستان، کرغزستان، قازقستان، چین اور بھارت میں بھی محسوس کیے گئے۔
