

لاہور (92 نیوز) - لاہور، فیصل آباد سمیت پنجاب کے وسیع علاقوں میں بارش ، ٹھنڈی ہوائیں چلنے سے خنکی بڑھ گئی۔
شہر لاہور کے مختلف علاقوں پر آسمانوں پر بادلوں کا راج ہے، رائیونڈ روڈ، ٹھوکرنیاز بیگ، جوہر ٹاؤن میں بارش سے موسم خوشگوار ہوگیا۔ گرین ٹاؤن، ملتان روڈ، مال روڈ، جیل روڈ پر بھی بارش ہوئی۔
مریدکے شہر اور گردونواح میں گرج چمک کیساتھ بارش اور ژالہ باری ہوئی،  تیز ہواؤں کیساتھ بارش سے موسم خوشگوار ہوگیا۔
فیصل آباد شہر کے مختلف علاقوں میں وقفے وقفے سے ہونے والی اوسط بارش 20.80 ملی میٹر ریکارڈ کی گئی۔ اوکاڑہ شہر اور گردونواح میں بارش کے باعث موسم خوشگوار ہوگیا، موسم میں ٹھنڈک کا اضافہ ہوگیا۔ بورے والا، چیچہ وطنی اور چونیاں میں بھی میگھا برسی۔
صفدر آباد شہر اور نواحی علاقوں میں بارش کا سلسلہ جاری ہے، بارش اور ٹھنڈی ہواؤں کے باعث موسم سرد ہوگیا۔ سانگلہ ہل شہر اور گردونواح میں طوفانی بارش، بجلی کے فیڈر بند ہونے سے بجلی کی فراہمی معطل ہوگئی۔
ادھر بلوچستان میں مستونگ سمیت کئی علاقوں میں بھی برکھا برسی، موسم خوشگوار ہوگیا۔
