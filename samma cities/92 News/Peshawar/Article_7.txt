

اسلام آباد (92 نیوز) - صدر مملکت ڈاکٹر عارف علوی نے چیف الیکشن کمشنر کو خط لکھ دیا، لکھا کہ پنجاب اور خیبرپختونخوا میں انتخابات کی تاریخ کا فوری اعلان کیا جائے، آئین تاخیر کی اجازت نہیں دیتا۔
صدر نے خط میں لکھا کہ انتخابات کا انعقاد ای سی پی کا فرض ہے۔ آئین میں جمہوری اصولوں اور اقدار کی پابندی بارے کوئی ابہام نہیں۔ جنگوں کے دوران بھی انتخابات میں کبھی تاخیر نہیں ہوئی، فرائض کی ادائیگی میں ناکامی پر الیکشن کمیشن کو ہی خلاف ورزی کا ذمہ دار ٹھہرایا جائے گا۔
عارف علوی نے مزید لکھا کہ آئین اور الیکشن ایکٹ 2017ء کی خلاف ورزی کے سنگین نتائج سے بچنے کیلئے دونوں تحلیل شدہ اسمبلیوں کے انتخابی شیڈول کا فوری اعلان کیا جائے۔ انتخابات ملتوی یا ان میں تاخیر کرنے کا جواز فراہم کرنے والے حالات ملک میں نہیں، حالیہ عالمی تاریخ ثابت کرتی ہے کہ انتخابات کے التواء نے جمہوریت کو طویل مدتی نقصان پہنچایا۔
