

اسلام آباد (92 نیوز) - پنجاب اور خیبرپختو نخوا کے انتخابات میں تاخیر سے متعلق کیس میں سپریم کورٹ کا پانچ رکنی بینچ ٹوٹ گیا۔ جسٹس امین الدین خان نے کیس سننے سے معذرت کرلی۔ سماعت کے لیے اب نیا بینچ تشکیل دیا جائے گا۔
مختصر عدالتی حکم کے مطابق مقدمہ اس بینچ کے سامنے مقرر کیا جائے گا جس میں جسٹس امین الدین خان نہ ہوں، کیس کی سماعت کل تک ملتوی کردی گئی۔
پنجاب اور خیبرپختونخوا میں انتخابات متعلق کیس کی سماعت شروع ہوئی تو چیف جسٹس عمر عطاء بندیال نے کہا کہ جسٹس امین الدین کچھ کہنا چاہتے ہیں۔ جسٹس امین الدین نے کہا کہ گزشتہ روز سپریم کورٹ کے تین رکنی بینچ جس میں جسٹس قاضی فائز عیسیٰ نے حکم جاری کیا تھا کہ آئین کے آرٹیکل 184/3  کے تحت مزید کیسز کی سماعت نہ کی جائے، میں اس بینچ کا حصہ تھا، لہٰذا میں یہ مناسب سمجھتاہوں کہ مجھے اس بینچ کا مزید حصہ نہیں رہنا چاہیے اس لیے میں کیس کی سماعت سے معذرت کرتا ہوں۔
سماعت کے لیے آنے والے ججز دوبارہ اپنے چیمبرز میں واپس چلے گئے ، اب نیا بینچ تشکیل دیا جائے گا۔ چیف جسٹس عمر عطاء بندیال کی سربراہی میں پانچ رکنی بینچ کیس کی سماعت کر رہا تھا جن میں جسٹس جمال خان مندوخیل، جسٹس منیب اختر، جسٹس اعجاز الاحسن اور جسٹس امین الدین شامل تھے۔
گزشتہ روز عدالتی اصلاحات سے متعلق سپریم کورٹ پریکٹس اینڈ پروسیجر بل 2023  متفقہ طور پر قومی اسمبلی سے منظور کیا گیا تھا۔ بل کے مطابق سپریم کورٹ کے تین سینیئر ترین ججز پر مشتمل کمیٹی از خود نوٹس کا فیصلہ کرے گی۔
