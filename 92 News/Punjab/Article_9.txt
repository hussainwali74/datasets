

لاہور (92 نیوز) - لاہور میں سابق پولیس آفیسر کے قتل کا معمہ حل ہوگیا، قاتل سابق ایس پی فرحت عباس کی اپنی بھابھی ہی نکلی، جس نے شوٹرز کے ذریعے اپنے دیور کا قتل کرایا۔ سی آئی اے اقبال ٹاؤن نے ملزمہ حرا بی بی اور سکیورٹی گارڈ عارف آفریدی کو گرفتار کر لیا۔
لاہور کے علاقہ ملت پارک میں سابق ایس پی فرحت عباس کے قتل کا ڈراپ سین ہوگیا،24 گھنٹوں سے بھی کم وقت میں قتل کا معمہ حل ہوگیا، مقتول چودھری فرحت عباس کواس کی اپنی ہی بھابی نے قتل کرا یا۔ ایس ایس پی سی آئی اے لیاقت علی ملک کے مطابق سابق پولیس آفیسر کے قتل میں ملوث ماسٹر مائنڈ بیوہ بھابھی حرا بی بی اور سکیورٹی گارڈ عارف آفریدی کو گرفتار کر لیا گیا ہے۔
پولیس کے مطابق مقتول نے بیوہ بھابھی کو ذاتی سکیورٹی گارڈ رکھنے سے منع کیا تھا،ملزم 2 ہفتے سے مقتول کے گھر کے قریب ہوٹل میں رہائش پذیر تھا،جس نے قتل سے قبل اوربعد میں دو مرتبہ حلیہ تبدیل کیا۔
ہفتے کے روز قتل ہونے والے سابق پولیس آفیسر کا پوسٹمارٹم مکمل ہونے کے بعد لاش ورثاء کے حوالے کی گئی، مرحوم کو مقامی قبرستان میں سپرد خاک کیا گیا، مقتول پر حملے کی فوٹیج بھی منظر عام پر آئی تھی جس میں دیکھا جاسکتا ہے کہ موٹر سائیکل سوار شوٹر نے ہیلمٹ پہن رکھاتھا،،جس نے گھر سے نکل کر گاڑی میں بیٹھتے ہوئے سابق پولیس افسر کو نشانہ بنایا اور موقع سے فرار ہوگیا۔
