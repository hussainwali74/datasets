

لاہور (92 نیوز) - رمضان پیکیج کے تحت مفت آٹا اسکیم کا دسواں روز، پنجاب میں دوکروڑتھیلے شہریوں میں تقسیم کیے گئے۔ رمضان المبارک کے ہرجمعۃالمبارک پر آٹا ڈسٹری بیوشن سنٹرز بند رکھنے کا فیصلہ کیا، نگران وزیراعلیٰ نے کہا کہ لوگو ں کے رش کے باوجود سنٹرز پر انتظامات پہلے سے بہتر ہیں۔
حکومت کے رمضان پیکیج کے تحت مفت آٹا سکیم کا دسواں روزہے، اب تک 2  کروڑ تھیلے تقسیم کردیئے گئے۔ لاہور ڈویژن میں 31 لاکھ آٹے کے تھیلے، بہاولپور ڈویژن میں تقریباً 30 لاکھ تھیلے تقسیم کیے جا چکے ہیں۔ ڈیرہ غازی خان ڈویژن میں تقریباً 26 لاکھ 30 ہزار، گوجرانوالہ ڈویژن میں تقریباً 23 لاکھ تھیلے تقسیم کیے گئے۔
فیصل آباد ڈویژن میں 24 لاکھ 60 ہزار، ملتان ڈویژن میں 22 لاکھ 40 ہزار آٹے کے تھیلے شہریوں کو فراہم کئے جا چکے ہیں۔ سرگودھا ڈویژن میں 18 لاکھ، ساہیوال ڈویژن میں 13 لاکھ 35 ہزار اور راولپنڈی ڈویژن میں 11 لاکھ 10  ہزار تھیلے مستحقین کو دیئے گئے۔
وزیراعلیٰ محسن نقوی نے آٹا ڈسٹری بیوشن سنٹرز پر فرائض سرانجام دینے والے افسروں اور عملے کو شاباش دی۔ انہوں نے کہا کہ پنجاب حکومت نے رمضان المبارک کے ہر جمعۃالمبارک پر آٹا ڈسٹری بیوشن سنٹرز بند رکھنے کا فیصلہ کیا ہے۔
دوسری جانب وزیراعلیٰ پنجاب کے مشیر برائے کھیل وہاب ریاض نے بھی رحیم یار خان میں فری آٹا ڈسٹری بیوشن سنٹرز کا دورہ کیا اور انتظامات کا جائزہ لیا۔
