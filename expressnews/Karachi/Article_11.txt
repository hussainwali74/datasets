



کراچی: پاکستان کسٹمز نے کراچی ائیرپورٹ جناح انٹرنیشنل ٹرمینل ارائیول پر کارروائی کے دوران ممنوعہ اشیا کی بھاری مقدار اسمگل کرنے کی کوشش ناکام بنادی ہے۔
کسٹمز حکام کا کہنا ہے کہ برآمد ہونے والی اشیا میں فوجی گریڈ کے ہتھیاروں کے پرزے ودیگر لوازمات شامل ہیں جو کہ شکاگو سے استنبول کے راستے آنے والے ایک مسافر کے سامان سے برآمد کی گئی ہیں، برآمد ہونے والی ممنوعہ اشیا میں رائفل کے بٹ، اسپرنگز،میٹل اور پلاسٹک کے بنے اسپئیر پارٹس شامل ہیں۔
کسٹم حکام نے مقدمہ درج کر کے ملزم کو گرفتار کرلیا ہے اور اس معاملے کی تفتیش کا آغاز کردیا ہے، علاوہ ازیں کراچی سمیت ملک کے دیگرشہروں میں کارروائیوں کے دوران منشیات کی بھاری مقدارقبضے میں لے لی۔
ترجمان اے این ایف کے مطابق کورنگی کے قریب واقع نجی کوریئر آفس میں کارروائی کرکے دبئی بھیجے جانیوالے پارسل سے 40 گرام چرس برآمد کرلی، گوادر (بلوچستان) بیری کے قریب کارروائی کرتے ہوئے غیر آباد مکان میں 70 کلو گرام چرس برآمد کی گئی۔
اسلام آباد سے قطرجانے والے ملزم کے پیٹ سے53ہیروئن سے بھرے اور36چرس سے بھرے کیپسول برآمد کیے گئے جس میں ملزم کی گرفتاری عمل میں آئی،اے این ایف اور اے ایس ایف کی فیصل آباد ایئرپورٹ پر مشترکہ کارروائی کے دوران بحرین جانے والے ملزم کے بیگ سے ایک کلو850گرام آئس برآمد کرکے ملزم کو گرفتارکرلیا گیا۔
دریں اثنا پاکستان کوسٹ گارڈز نے مارچ کے دوران کروڑوں روپے مالیت کی منشیات اورممنوعہ اشیا تحویل میں لیں۔
ترجمان کوسٹ گارڈز کے مطابق اسمگلنگ کے خلاف گذشتہ ایک ماہ کے دوران مختلف علاقوں میں کارروائیاں کی گئیں، وندر کے قریب واقع ناکہ کھاری چیک پوسٹ پرکوئٹہ سے کراچی آنے والی کوچ کی تلاشی کے دوران مسافرخاتون اعلی کوالٹی کی 90کلوگرام چرس برآمد کی گئی جبکہ اسی مقام پرایک دوسری کارروائی کے دوران ایک خاتون سے20کلوگرام چرس قبضے میں لی گئی۔
کوئٹہ سے کراچی آنے والی مسافر کوچ کی تلاشی کے دوران 12کلوگرام چرس تحویل میں لے کرملزم کو گرفتارکیا گیا،ناکہ کھاری چیک پوسٹ پرگاڑیوں کی تلاشی کے دوران غیرقانونی طریقے سے اسمگلنگ کی جانے والی اشیا میں 90,600کلوگرام چھالیہ، 33,569کلو گرام غیرملکی کپڑا، 2,346 اسٹیک غیر ملکی سگریٹ،1,126 مختلف قسم کے ٹائراور 13,529کلو گرام انڈین گٹکاضبط کرلیا گیا۔


 